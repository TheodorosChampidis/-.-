«Η ωραία Ελένη: ένας μύθος όπως έχει αποτυπωθεί στη ζωγραφική και τον κινηματογράφο»
Μέσω της συγκεκριμένης διδακτικής παρέμβασης οι μαθητές/τριες καλούνται να εμπεδώσουν τον μύθο της ωραίας Ελένης.
1.	ΤΙΤΛΟΣ
«Η ωραία Ελένη: ένας μύθος όπως έχει αποτυπωθεί στη ζωγραφική και τον κινηματογράφο»

2.	ΕΜΠΛΕΚΟΜΕΝΕΣ ΓΝΩΣΤΙΚΕΣ ΠΕΡΙΟΧΕΣ
•	Αρχαία ελληνικά από μετάφραση της Γ’  Γυμνασίου
•	Αισθητική Αγωγή (Εικαστικά)
•	Πληροφορική

3.	ΣΤΟΧΟΙ
α. ΓΝΩΣΤΙΚΟΙ
•	Να βιώσουν και να εμπεδώσουν οι μαθητές το μύθο της Ελένης.
•	Να κατανοήσουν τον τρόπο με τον οποίο ο μύθος της Ελένης ως μια μυθική προσωπικότητα έχει προβληθεί στο χώρο της ζωγραφικής και του κινηματογράφου.
•	Να αναδειχθεί η διαδικασία μέσω της οποίας οι καλλιτέχνες στη νεότερη εποχή μπορούν να εμπνευστούν από τους μύθους και να αποδώσουν τα νοήματά τους μέσω μιας εμβληματικής μορφής όπως η Ελένη. 

β. ΠΑΙΔΑΓΩΓΙΚΟΙ
•	Να εμπεδώσουν τη διαχρονικότητα της ελληνικής μυθολογίας.
•	Να καλλιεργηθεί η δυνατότητα κριτικής προσέγγισης των μαθητών μέσω της (ανα)συνθετικής πρόσληψης του μύθου.
•	Να αναπτυχθεί η ενσυναίσθηση των μαθητών οι οποίοι καλούνται να βιώσουν το μύθο μέσω μιας άλλης οπτικής θεώρησης, αυτής των καλλιτεχνών της νεότερης εποχής.
•	Να οξυνθεί το αισθητικό κριτήριο των μαθητών, προκειμένου να αναγνωρίσουν την αισθητηριακή αντίληψη των καλλιτεχνών.

γ. ΤΕΧΝΟΓΡΑΜΜΑΤΙΣΜΟΥ
•	Να ασκηθούν οι μαθητές στην παραγωγή λόγου μέσω της χρήσης του προγράμματος επεξεργασίας κειμένου. 
•	Να ασκηθούν οι μαθητές στην αναζήτηση πληροφοριών χρησιμοποιώντας τους φυλλομετρητές πρόσβασης στο διαδίκτυο.
•	Να ασκηθούν οι μαθητές στην κριτική επιλογή, επεξεργασία και άντληση πληροφοριών του διαδικτύου.
•	Να ασκηθούν οι μαθητές στη λειτουργία του προγράμματος προβολής παρουσιάσεων.


4.	ΛΟΓΙΣΜΙΚΟ
Για την εφαρμογή του συγκεκριμένου «Σεναρίου διδασκαλίας» θα χρειαστεί η εφαρμογή του προγράμματος επεξεργασίας κειμένου, το λογισμικό προβολής παρουσιάσεων και ο φυλλομετρητής πρόσβασης στο διαδίκτυο για την αναζήτηση, άντληση και την κριτική επιλογή του διαδικτυακού υλικού. 
 
5.	ΔΙΑΡΚΕΙΑ
Για την ολοκλήρωση του διδακτικού σεναρίου απαιτείται μία διδακτική ώρα κατά την οποία οι μαθητές καλούνται να αναζητήσουν συγκεκριμένους πίνακες ζωγραφικής και κινηματογραφικά έργα που αφορούν στην Ελένη. Κατά τη δεύτερη διδακτική ώρα οι μαθητές καλούνται να εργαστούν ομαδοσυνεργατικά, εξάγοντας ορισμένα πορίσματα υπό την καθοδήγηση του εκπαιδευτικού. Τέλος, κατά την τρίτη διδακτική ώρα οι μαθητές καλούνται στην ολομέλεια της σχολικής τάξης να παρουσιάσουν τα καταγεγραμμένα τους πορίσματα, προκειμένου να δοθούν οι κατάλληλες αφορμές για περαιτέρω συζήτηση και εμβάθυνση.

6.	ΟΡΓΑΝΩΣΗ ΤΗΣ ΤΑΞΗΣ
Για την εφαρμογή του «Σεναρίου» είναι αναγκαία η διάθεση του εργαστηρίου πληροφορικής, ώστε κάθε μαθητής, αν αυτό είναι δυνατό, ή έστω ένας εκπρόσωπος της κάθε ομάδας, να διαθέτει έναν ηλεκτρονικό υπολογιστή τουλάχιστον κατά τη φάση της αναζήτησης πληροφοριακού υλικού και κατά τη φάση της σύνθεσης του υλικού. 

7.	ΑΠΑΙΤΟΥΜΕΝΗ ΥΛΙΚΟΤΕΧΝΙΚΗ ΥΠΟΔΟΜΗ
Ως απαιτούμενη υλικοτεχνική υποδομή μπορεί να θεωρηθεί:
•	το εργαστήριο πληροφορικής και 
•	ένας βιντεοπροβολέας.

8.	ΦΥΛΛΑ ΕΡΓΑΣΙΑΣ
Το φύλλο εργασίας μέσω του οποίου οι μαθητές θα κληθούν να εργαστούν περιέχει σαφείς οδηγίες για τη σύνταξή του, ώστε να γνωρίζουν τα βήματα της πορείας που πρέπει να ακολουθήσουν, προκειμένου να επιτευχθούν οι ανωτέρω στόχοι.

9.	ΠΕΡΙΓΡΑΦΗ ΣΕΝΑΡΙΟΥ
Το «Σενάριο διδασκαλίας» πρόκειται να εφαρμοστεί σε μία σχολική τάξη κατά γενική ομολογία «μέτριας επίδοσης», στην οποία μετέχουν μαθητές με υψηλές, μέτριες και περιορισμένες γλωσσικές γραπτές δεξιότητες. Θα πρέπει εν προκειμένω να επισημανθεί ότι οι ομάδες των μαθητών θα δημιουργηθούν με βάση τον αριθμό των πινάκων ζωγραφικής και των κινηματογραφικών έργων που θα κληθούν να αναλύσουν. Μεταξύ 
•	των πινάκων ζωγραφικής που οι μαθητές που μπορούν να μελετήσουν είναι οι εξής:
•	ο πίνακας της Birgit Sewekow «Gretchen and the beautiful Helen»
•	οι πίνακες του Frederick Sandys, του Gustave Moreau, του Pierre-Claude-Francois Delome, Dante Rossetti κ.ά. 
•	των κινηματογραφικών έργων είναι:
•	«Η ωραία Ελένη της Τροίας» (Helen of Troy) σε σκηνοθεσία του Τζον Κεντ Χάρισον σε παραγωγή του 2003 και 
•	Helen of Troy σε σκηνοθεσία του Robert Wise και σε παραγωγή του 1956. 

Αναλυτικά οι μαθητές 
α. αρχικά θα κληθούν να αναζητήσουν κινηματογραφικά έργα (αφίσες, συντελεστές κλπ.) και πίνακες ζωγραφικής με θέμα το μυθικό πρόσωπο της Ελένης υπό την καθοδήγηση του εκπαιδευτικού,
β. θα πρέπει να καταγράψουν τα πορίσματά τους απαντώντας στα σχετικά ερωτήματα του φύλλου εργασίας και, τέλος,
δ. θα πρέπει να παρουσιάσουν το κείμενό τους, δηλαδή το προϊόν των απαντήσεών τους σε ένα αρχείο επεξεργασίας κειμένου, μέσω του βιντεοπροβολέα του εργαστηρίου, ώστε να υπάρξει σχολιασμός από την ολομέλεια της τάξης, αλλά και ανατροφοδότηση και περαιτέρω αλληλεπίδραση.

